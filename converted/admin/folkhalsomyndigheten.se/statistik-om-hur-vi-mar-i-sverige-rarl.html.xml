<document xml:lang="rmn" id="no_id"><header><title/><genre code="admin"/><author><unknown/></author><wordcount>789</wordcount><conversion_status type="standard"/><availability><license type="standard"/></availability><multilingual/><origFileName>/home/jacla768/folkhalso/statistik-om-hur-vi-mar-i-sverige-rarl.html</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p xml:lang="swe">Statistik om hur vi mår i Sverige (rarl) - Din psykiska hälsa Folkhälsomyndigheten  Din psykiska hälsa</p>
<p xml:lang="eng">Other languages</p>
<p type="title">Statistika bašo odova sar tano amenge  ki Švedija</p>
<p>Buteder manuša so dživdinena ki Švedija vakerena kaj olen isi jekh šukar ja pale but šukar psihikano dživdipe. Istovremeno but džene raportirinena kaj isi olen psihikane pharipa sar soj o narahatibe, dar, stresi thaj sovibaskere pharipa. O čhaja thaj o džuvlja raportirinena buteder pharipa nego o čhave thaj o murša, o terne vakerena kaj isi olen buteder pharipe nego o phure.</p>
<p>Komaj enja kotar o deš džene ki Švedija mislinena kaj olen isi olen jek šukar psihikano dživdipe, ki odoja grupa khuvena hembut okolen so isi kotar 65-84 berš. Te ovel manuše jek šukar psihikano dživdipe značinela maškar o javera buča kaj manuš but vare dikhela pozitivno ko budičnost, osetinela pes mirno šaj te mislinel haljovde thaj kaj šaj te sredinel problemi ko jek šukar čhani.</p>
<p>Istovremeno sar so buteder manuša vakerena kaj olenge tano šukar, but džene raportirinena kaj ola disavo var doživinena psihikane pharipa sar soj o narahatipe, dar, stresi thaj sovibaskere pharipa. But olendar isi olen lokhe pharipa.</p>
<p>O rodkeribe Školakere čhavengere navike/Skolbarns hälsovanor, ikljola sakova štarto bašo čhave so isi olen 11, 13 thaj 15 berša. Kotar o maškar taro 1980-beršipa o korkori raportiriba bašo psihikane thaj fizikane pharipa barilo maškar o školakere čhave ki Švedija, angledersa maškar o čhave kotar 13- thaj 15-beršengere čhaja, ama ko palune 20 berša ulo jek psihikano pharipengoro bajrojbe sar soj narahatibe, dar, stresi thaj sovibaskere pharipa thaj maškar e bareder beršengiri grupa (16–84 berša). Te dikhlja pe ki aktivitetikani situacija tegani sikavela kaj o studentija thaj o manuša so tane bizi buti ola vakerena kaj isi olen psihikane pharipa nego o manuša so kerena buti.</p>
<p type="title" xml:lang="rmy-rlo">I nervozikani dar, o narahatibe thaj i dar</p>
<p>Komaj 40 procentija kotar o manuša vakerena kaj isi olen pharipa kotar i nervozikani dar, narahatiba thaj dar. But kotar odola manuša isi olen lokhe pharipa.</p>
<p>I nervozikani dar, o narahatibe thaj i dar tani obično maškar o terne manuša nego maškar o phureder. Ki najterni beršengiri grupa vakerena buteder taro ekvaš kaj olen sine lokhe ja pale phare pharipa. Maškar o phureder asavke pharipa isi jekh kotar o trin džene.</p>
<p>Odova tano po obično maškar o džuvlja nego o murša. Sakova dujto džuvli thaj sakova trinto murš sine olen lokhe ja pale phare pharipa nervozikane daraja, narahatibaja ja pale daraja. O terne džuvlja maškar 16 thaj 29 berša tani i najbari grupa so vakerena najvuše kaj isi olen nervozikani dar, narahatiba thaj dar. 50 procentija vakerena bašo lokhe pharipa a 23 procentija vakerena bašo phare pharipa.</p>
<p>Ko paluno dešberšipe o korkori raportiribe bašo nervozikani dar, narahatibe ja pale dar mašakr o švedikano narodo barilo kotar o 31procentija ko 2011berš ko 43 procentija ko 2021 berš. But maškar olende sine lokhe pharipa, ama efta procentija doživindže phare simptomija. Ko sa e beršengere grupe raportirinena narahatibe thaj dar, buteder džuvlja nego murša, odova tano po obično maškar o terne džuvlja (16–29 berša). Pharo narahatibe ja pale dar raportirindža pe kotar 23 procentija kotar o terne džuvlja ko 2021 berš. Ko 2011 berš i cifra sine enja procentija. Ule jek slično bajrojbe thaj maškar terne murša, kotar pandž procentija ko 2011 berš ko enja procentija ko 2021 berš.</p>
<p type="title" xml:lang="nob">Sovibaskere problemija</p>
<p>Komaj 40 procentija kotar o manuša vakerena kaj isi olen pharipe te soven. O phureder manuša isi olen bareder problemija sovibaja nego e ternen, o problemi lela te bajrol kotar o 40-50-beršengoro phuripe. Thaj e sovibaskoro problemi tano generalno bareder maškar o džuvlja nego ko murša. Ki grupa kotar 45-64 berša raportirinela komaj ekvaš kotar o džuvlja kaj isi olen lokhe ja pale phare sovibaskere pharipa.</p>
<p type="title" xml:lang="rmy-rlo">Korkoripe thaj izoliribe</p>
<p>Komaj sakova štarto dženo taro manuša kotar 16-to berš thaj upre vakerena kaj isi olen pharipe kotar o korkoripe thaj izoliribe. Isi razlika maškar o beršengere grupe. O korkoripe thaj izoliribe najobično tano maškar o terne thaj disavo var maškar o phureder džene soj upreder 85 berša.</p>
<p type="title" xml:lang="smj">Depresija</p>
<p>I depresija tani jekh kotar o najobična psihijatrikane dijagnoze maškar o bare manuša. Kotar sa o manuša ki Švedija vakerela komaj sakova pandžto manuš kaj disavo var sine len i diagnoza depresija. I depresija tani duplo po obično maškar o džuvlja nego ko murša.</p>
<p type="title" xml:lang="fra">Stresi</p>
<p>Komaj sakova eftato dženo haljovela pes kaj tano telo stresi. I statistika sikavela kaj o stresi tano najobično maškar o džuvlja thaj terne ama odova tano thaj maškar o studentija, bizobučakere manuša thaj okola soj tane ko bolovanje but vreme. O nasastipe so avela kotar o stresi barilo generalno panda kotar o 1990-berša. Thaj akana odova tano jek kotar o najobična soskipa bašo barevremeskoro bolovanje. Akana komaj 40 procentija kotar sa o bolovanje ovena kotar stresikano nasastipe.</p>
<p xml:lang="swe"><em type="italic">Uppdaterat: </em>2025-03-11 </p>
</body></document>
